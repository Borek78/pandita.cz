<!DOCTYPE html>
<html>
  <head><script src="/livereload.js?mindelay=10&amp;v=2&amp;port=52272&amp;path=livereload" data-no-instant defer></script>
  <title>Meditace - buddhistická meditace</title>
  
<script
  async
  src="https://www.googletagmanager.com/gtag/js?id=G-8S92VJ8HX9"
></script>
<script>
  window.dataLayer = window.dataLayer || [];
  function gtag() {
    dataLayer.push(arguments);
  }
  gtag("js", new Date());

  gtag("config", "G-8S92VJ8HX9");
</script>

  <meta charset="utf-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1" />

  

  <link rel="stylesheet" href="../../css/pages-style.css">
  <link rel="stylesheet" href="../../css/template-style.css" />
  <link rel="stylesheet" href="../../css/text-area-style.css" />
  <link rel="stylesheet" href="../../css/responsive-style.css" />

  

  <link rel="preconnect" href="https://fonts.gstatic.com" />
  <link
    href="https://fonts.googleapis.com/css2?family=Raleway&display=swap"
    rel="stylesheet"
  />

  <link
    rel="stylesheet"
    href="https://fonts.googleapis.com/icon?family=Material+Icons"
  />

  <link
    href="https://fonts.googleapis.com/css?family=Material+Icons|Material+Icons+Outlined|Material+Icons+Two+Tone|Material+Icons+Round|Material+Icons+Sharp"
    rel="stylesheet"
  />

  <link
    rel="stylesheet"
    href="https://storage.googleapis.com/non-spec-apps/mio-icons/latest/round.css"
  />
  <link
    rel="stylesheet"
    href="https://cdnjs.cloudflare.com/ajax/libs/font-awesome/4.7.0/css/font-awesome.min.css"
  />

  <link
    rel="stylesheet"
    href="https://cdnjs.cloudflare.com/ajax/libs/font-awesome/4.7.0/css/font-awesome.min.css"
  />

  
  <script
    async
    src="https://www.googletagmanager.com/gtag/js?id=G-8S92VJ8HX9"
  ></script>
  <script>
    window.dataLayer = window.dataLayer || [];
    function gtag() {
      dataLayer.push(arguments);
    }
    gtag("js", new Date());

    gtag("config", "G-8S92VJ8HX9");
  </script>
</head>


  <body>
    <header>
  <section id="banner">
    <div id="napis-wrapper">
      <div id="napis" class="napis">
        <img src="../../images/pandita-logo.png" class="pandita-logo"
        />
        
        Pandita.cz
      </div>
    </div>
  </section>

  <nav id="menu-container">
    <div id="desktop-menu">
      <div id="inside-desktop-menu">
        <a class="menu-item" href="../../uvod.html">ÚVOD</a>
<a class="menu-item" href="../../autori.html">AUTOŘI</a>
<a class="menu-item" href="../../knihy.html">KNIHY</a>
<a class="menu-item" href="../../finance.html">FINANCE</a>
<a class="menu-item" href="../../kontakt.html">KONTAKT</a>
<a class="menu-item" href="../../english-version.html"><img src="../../images/uk-flag.svg" class="uk-flag" /></a>








        

        <div id="icon-close" class="hide-icon-close">
          <span class="material-icons material-icons-style">close</span>
        </div>

        <div id="icon-menu" class="show-icon-menu">
          <span class="material-icons material-icons-style">menu</span>
        </div>
      </div>
    </div>

    <div id="mobile-menu" class="hide-mobile-menu">
      



<a class="mobile-menu-item" href="../../uvod.html">Úvod</a>
<a class="mobile-menu-item" href="../../autori.html">Autoři</a>
<a class="mobile-menu-item" href="../../knihy.html">Knihy</a>
<a class="mobile-menu-item" href="../../finance.html">Finance</a>
<a class="mobile-menu-item" href="../../kontakt.html">Kontakt</a>
<a class="mobile-menu-item" href="../../english-version.html"><img src="../../images/uk-flag.svg"
                class="uk-flag" /></a>
    </div>
    </nav>
</header>


    
    <main class="main">
      <div id="web-under-construction">
        Obsah tohoto webu zatím hledá své konečné znění.
      </div>

      <p>
        <a href="../../knihy/dobre-otazky-dobre-odpovedi.html">
          <div class="mobile-circle-wrapper">
            <div class="mobile-circle">
              <div class="arrow-wrapper">
                <div class="arrow"></div>
              </div>
            </div>
          </div>
        </a>
      </p>

      

      <div id="page">
        <div id="text-in-page">
          
          
          <a href="../../knihy/dobre-otazky-dobre-odpovedi.html">
            <span class="circle">
              <div class="arrow-wrapper">
                <span class="arrow"></span>
              </div>
            </span>
          </a>

          <p><h1 id="6-meditace">6. Meditace</h1>
<p><b>Co je to meditace?</b><br>
Meditace je vědomé úsilí změnit to, jak mysl funguje. Pálijské slovo pro meditaci je bhávaná, což znamená „kultivovat“ nebo „rozvíjet“.<br><br></p>
<p><b>Je meditace důležitá?</b><br>
Ano, je. Ať se jakkoli snažíme změnit a být lepší, když se nám nedaří měnit naše touhy, které jsou příčinou našeho jednání, změna bude těžká.
Někdo si například uvědomí, že nemá trpělivost se svojí ženou, a sám sobě si slíbí:<br><br></p>
<p>„Od teď už nebudu tak netrpělivý.“ <br><br></p>
<p>Ale o hodinu později zase křičí na svoji ženu jen proto, že v jeho mysli vyvstala netrpělivost. Meditace pomáhá rozvinout pozornost a energii potřebnou ke změně hluboce zakořeněných mentálních zvyků.<br><br></p>
<p><b>Slyšel jsem, že meditace může být nebezpečná. Je to pravda?</b><br>
K životu potřebujeme sůl. Ale kdybychom snědli kilogram soli, tak by nás to zabilo. K životu v moderním světě je potřeba auto, ale když nedodržujeme dopravní předpisy nebo když řídíme v opilosti, stane se auto nebezpečným strojem.<br><br></p>
<p>S meditací je to stejné. Je výbornou pomůckou k mentálnímu zdraví a životní pohodě, ale když ji praktikujeme špatným způsobem, můžeme si způsobit problémy.<br><br></p>
<p>Někteří lidé mají problémy jako je deprese, neracionální strachy nebo
schizofrenie a myslí si, že meditace je okamžitým lékem na jejich problémy.<br><br></p>
<p>Takovým lidem se může stát, že když začnou meditovat, jejich problémy se zhorší. Pokud některý z těchto problémů máte, měli byste nejdříve vyhledat pomoc profesionálů a začít s meditací, až když se váš stav zlepší.<br><br></p>
<p>Jiní lidé se zase přecení, začnou meditovat a chtějí rychle dosáhnout velkého pokroku. Do své meditační praxe vkládají příliš mnoho energie a brzy se vyčerpají.<br><br></p>
<p>Asi nejvíce problémů při meditaci vzniká v důsledku takzvané „klokaní meditace“. Někteří lidé jdou k jednomu učiteli a chvíli praktikují jeho meditační techniku. Pak si něco přečtou v jiné knize a zkusí jinou techniku. <br><br></p>
<p>Týden poté se v jejich městě objeví slavný meditační učitel a tak
se rozhodnou začlenit některá jeho doporučení do své praxe. A netrvá to
dlouho a jsou naprosto zmatení.<br><br></p>
<p>Zkoušet praktikovat pod vedením příliš mnoha učitelů a zkoušet příliš mnoho meditačních technik je chyba. Ale když nemáte žádný vážný psychický problém a začnete s meditační praxí citlivě, pak je meditace jedna z nejlepších věcí, které pro sebe můžete udělat.<br><br></p>
<p><b>Kolik typů meditace vlastně je?</b><br>
Buddha učil mnoho meditačních technik. Cílem každé z nich bylo překonat
určitý problém nebo rozvinout určitý mentální stav. Ale ty dva nejběžnější typy meditace jsou všímavost k dechu (ánápána sati) a meditace laskavosti (mettá bhávaná).<br><br></p>
<p><b>A jak se praktikuje meditace všímavosti k dechu?</b><br>
Instrukce k ní můžeme dát například následujícím způsobem:<br><br></p>
<p><span>1.</span> Najděte vhodné místo, třeba místnost, kde je klid a kde vás jen tak někdo nevyruší. <br><br></p>
<p><span>2.</span> Sedněte si do pohodlné pozice. Dobrou pozicí je, když si sednete na nějaký polštář, nohy složíte jednu za druhou, záda necháte rovná a uvolněná, dlaně složíte v klínu a oči zavřete. Můžete sedět i na židli, jen si dejte pozor na to, aby vaše záda byla narovnaná.<br><br></p>
<p><span>3.</span> Dalším krokem je praxe samotná. Když klidně a v tichu sedíte, zaměřte svou pozornost na to, jak se nadechujete a jak vydechujete. Zároveň u toho můžete nádech a výdech počítat, anebo můžete sledovat to, jak se břišní stěna zvedá a klesá. <br> <br></p>
<p>Když s touto praxí začnete, objeví se určité problémy. Může vás začít rušit lechtání nebo nepohodlí v kolenech. Když se tohle stane, pokuste se zůstat uvolnění, bez pohnutí a dál se soustřeďte na dech.<br> <br></p>
<p>Pravděpodobně se ve vaší meditaci objeví mnoho rušivých myšlenek, které budou odvádět vaši pozornost od dechu. Jediným lékem na tento problém je opakovaně vracet pozornost k dechu. Když budete vytrvalí, rušivá síla myšlenek zeslábne, vaše koncentrace se stane silnější a objeví se stavy hlubokého duševního klidu a vnitřního míru. <br> <br></p>
<p><b>Jak dlouho bych měl meditovat?</b><br>
Je dobré praktikovat meditaci každý den 15 minut po dobu jednoho
týdne. Potom každý další týden prodlužujte trvání meditace o pět minut.
<br><br></p>
<p>V tom pokračujte do chvíle, kdy délka vašich meditací dosáhne 45 minut.
Po několika týdnech každodenní meditace si všimnete, že se vaše koncentrace zlepšila a ve vaší meditaci je méně myšlenek a objeví se i momenty opravdového míru a klidu.<br><br></p>
<p><b>A co meditace laskavosti? Jak ta se praktikuje?</b><br>
Když se seznámíte s meditací všímavosti k dechu a praktikujete ji pravidelně, můžete začít praktikovat meditaci laskavosti.<br><br></p>
<p>Můžete začít tím, že ji budete praktikovat dvakrát nebo třikrát v týdnu na konci vaší meditace všímavosti k dechu. Nejdříve obrátíte pozornost sami k sobě, v duchu řeknete tato slova:<br><br></p>
<p>„Kéž je mi dobře a jsem šťastný,<br>
kéž jsem v klidu a míru,<br>
kéž jsem osvobozen od nenávisti.<br>
Kéž je moje srdce naplněno laskavostí.<br>
Kéž je mi dobře a jsem šťastný.“ <br><br></p>
<p>Potom v meditaci pomyslete na někoho, kdo je vám blízký a popřejte i jemu to, co jste popřáli sami sobě. Nakonec pomyslete na osobu, která je pro vás neutrální, a na osobu, kterou nemáte rádi, a pokuste se i jim popřát vše nejlepší.<br><br></p>
<p><b>Jaký je přínos tohoto typu meditace?</b><br>
Když budete praktikovat meditaci laskavosti pravidelně a se správný postojem, shledáte ve vašem charakteru velmi pozitivní změny. <br><br></p>
<p>Zjistíte, že jste schopni některé věci lépe akceptovat a dokážete si více odpustit. Zjistíte, že svým blízkým budete schopni lépe projevit laskavost. <br><br></p>
<p>Zjistíte, že se spřátelíte s lidmi, ke kterým jste byli lhostejní a zjistíte, že zášť nebo vztek, které jste měli vůči některým lidem, se zmenší a nakonec zmizí.<br><br></p>
<p>Někdy se dokonce stává, že když si lidé praktikující meditaci laskavosti vzpomenou na lidi, kteří jsou nemocní a nešťastní, nebo na lidi, kteří zažívají v životě těžké chvíle, začne se situace těchto lidí zlepšovat.<br><br></p>
<p><b>Jak je to možné?</b><br>
Když je mysl správně kultivována, může se z ní stát velmi mocný nástroj. Když se naučíte posílit svou mentální energii a nasměrovat ji na druhé, může to na ně mít efekt. Možná takovou zkušenost máte. Jste v přeplněné místnosti a najednou máte pocit, že se na vás někdo dívá. <br><br></p>
<p>Otočíte se a nezjistíte nic jiného, než že se na vás někdo opravdu dívá. To, co se stalo, bylo to, že jste zachytili mentální energii té druhé osoby.<br><br></p>
<p>Stejně to funguje s laskavostí. Nasměrujeme pozitivní mentální energii na ostatní a ta je postupně změní.<br><br></p>
<p><b>Můžete zmínit ještě některý další typ meditace?</b><br>
Asi nejdůležitější buddhistickou meditací je meditace vipassaná neboli
meditace vhledu. Pálijské slovo vipassaná doslova znamená „vidět dovnitř“ nebo „vidět hluboko“.<br><br></p>
<p><b>Můžete ji přiblížit?</b><br>
V průběhu meditace vipassaná se meditující snaží být si vědom čehokoli,
co se děje v přítomném okamžiku, aniž by na prožívanou skutečnost reagoval nebo o ní přemýšlel.<br><br></p>
<p><b>A jaký to má smysl?</b><br>
Obvykle reagujeme na naše prožitky odporem, zalíbením nebo je necháme, aby v nás vyvolávaly myšlenky, denní snění nebo vzpomínky.
Všechny tyto reakce zkreslují nebo zatemňují náš prožitek přítomného okamžiku tak, že nejsme schopni ho zcela správně vyhodnotit nebo mu porozumět.<br><br></p>
<p>Rozvinutím nereagujícího uvědomění začneme rozumět příčinám toho, jak
myslíme, mluvíme nebo jednáme. A více sebeporozumění má samozřejmě na náš život dobrý účinek. <br><br></p>
<p>Další výhodou meditace vipassaná je, že po určité době se díky ní u každého meditujícího začně smazávat rozdíl mezi meditační zkušeností a tím, kdo meditační zkušenost zažívá. <br><br></p>
<p>Díky tomu získávají meditující nadhled nad vlastním prožíváním, snáze se rozhodují a získávají větší odstup od svých automatických nevědomých reakcí na každodenní pokušení, popř. od podnětů, které je nějakým způsobem dráždí nebo pobuřují.<br><br></p>
<p>A tak začínají mít lidé nad svým životem větší kontrolu. Ne proto, že rozvinuli železnou vůli, ale jednoduše proto, že se jejich mysl
zklidnila a projasnila. <br><br></p>
<p><b>Cílem meditace vhledu je udělat z praktikujícíh lepší a šťastnější lidi. Rozumím tomu tak správně?</b><br>
Ano. Ale to je jen začátek. Důležitý začátek. Meditace vhledu má ale ještě daleko vyšší cíle. <br><br></p>
<p>Když praxe meditujících dozraje a jejich všímavost se dostatečně prohloubí, zjistí, že jejich meditační zkušenost je neosobní, že to nejsou oni, kdo celou meditační zkušenost kontrolují, a že v celém
meditační zážitku není žádné jejich „já“.<br><br></p>
<p>Na začátku můžou mít meditující jen záblesky takové zkušenosti, s postupující praxí se ale stávají častější a výraznější.<br><br></p>
<p><b>To zní trochu děsivě.</b><br>
Ano, trochu určitě. A někteří lidé můžou být při první takové zkušenosti opravdu trochu vyděšení. Tato zkušenost má ale na lidskou mysl velmi pozitivní vliv a jejich strach je brzy nahrazen hlubokou moudrostí, která změní jejich pohled na sebe sama.<br><br></p>
<p>S postupující praxí ego slábne až nakonec zcela zmizí společně s iluzí vlastního „já“ a s ním spojeného procesu identifikace se s některými jevy vnějším světě, které mysl považujé za „moje“.<br><br></p>
<p>Jen uvažte, kolik osobních, společenských a mezinárodních konfliktů má
svůj původ v egu, v rasové nebo národnostní pýše, v pocitu křivdy, ponížení či ohrožení toho, co považujeme za „naše“.<br><br></p>
<p>Podle buddhismu můžeme najít opravdový klid a šťestí až tehdy, když objevíme naši skutečnou identitu. Tomu říkáme osvícení.<br><br></p>
<p><b>To je velmi přitažlivá myšlenka, zároveň ale i trochu odstrašující. Jak může osvícený člověk žít bez vnímání vlastního „já“?</b><br></p>
<p>Osvícený člověk by se nás mohl zeptat:<br><br></p>
<p>„Jak jen dokážete žít s opakující se identifikací s vlastními pocity a mentálními stavy, s iluzí vlastního „já“? Jak jen dokážete v životě překonávat strach, žárlivost, smutek a pýchu, ať už vlastní či cizí?“<br><br></p>
<p>Zdá se, že osvícení lidé nemají problém být v životě šťastní.
Jsou to ti neosvícení, včetně mě, kteří mají v životě problémy a kteří způsobují problémy druhým. <br><br></p>
<p><b>Už chápu kam tím míříte. A jak dlouho musím meditovat, abych se
stal osvíceným?</b><br>
To není možné s jistotou říci a ani to snad není důležité vědět. Proč nezačít s meditací hned a sami uvidíte, jaký pro vás bude mít přínos. Když budete praktikovat upřímně a s moudrostí, možná zjistíte, že meditace podstatně zlepšuje kvalitu vašeho života. <br><br></p>
<p>S postupem času možná budete chtít meditaci věnovat více času. Nedělejte si však starosti s pokročilými úrovněmi ještě před tím, než jste začali. Postupujte krok za krokem. <br><br></p>
<p><b>Potřebuji učitele, abych se naučil meditovat?</b><br>
Učitel není bezpodmínečně nutný, ale osobní vedení od někoho, kdo má
s meditací zkušenost, je velmi užitečné. Někteří mniši a laikové se bohužel staví do pozice meditačních učitelů, a to přestože nevědí, co vlastně dělají.<br><br></p>
<p>Pokuste se najít učitele, který má dobré jméno, vyrovnanou osobnost a
který vytrvale praktikuje Buddhovo učení.<br><br></p>
<p><b>Slyšel jsem, že meditace je dnes používaná psychoterapeuty a psychology. Je to pravda?</b><br>
Ano, je. Meditace je dnes uznávaná pro své psychoterapeutické efekty a
používá ji mnoho profesionálů, kteří s její pomocí u svých pacientů překonávají fobie, navozují relaxaci a vědomí sebe sama. Buddhovo porozumění lidské mysli pomáhalo lidem v minulosti a pomáhá i dnes.</p>
</p>
        </div>
      </div>
    </main>
    <footer>
  <div id="div-pata" style="font-size: 12px">
    Pokud to jinde není uvedeno jinak, všechny texty na webu Pandita.cz jsou k
    volně k dispozici pro nekomerční účely. Podrobnosti najdete na stránce
    <a id="podminky-uziti" href="../../podminky-uziti.html">Podmínky užití.</a>
  </div>
</footer>

    <script src="../../js/script.js"></script>
  </body>
</html>
